---
layout: post
title: 顾侠君刻元诗选成
date: 2013-02-27
comments: true
archive: false
---
288.董曲江前辈言，顾侠君刻元诗选成，家有五六岁童子，忽举手外指曰：有衣冠者数百人，望门跪拜。嗟乎，鬼尚好名哉！余谓剔扶幽沉，蒐罗放佚，以表章之力，发冥漠之光，其衔感九泉，固理所宜有。至于交通声气，号召生徒，渴枣灾梨①，递相神圣，不但有明末造，标榜多诬，即月泉吟社诸人，亦病未离乎客气。盖植党者多私，争名者相轧。即盖棺以后，论定犹难，况乎文酒流连，唱予和汝之日哉。昭明文选，以何逊②见存，遂不登一字。古人之所见远矣。
〔注〕
 ①刻书的版多用枣木、梨木。
 ②何逊：南朝梁诗人，青年时即以文学著称。其诗长于炼字写景，为杜甫所推许。

289.余次女适长山袁氏，所居曰焦家桥。今岁归宁，言距所居二三里许，有农家女归宁，其父送之还夫家。中途入墓林便旋，良久乃出。父怪其形神稍异，听其语音，亦不同，心窃有疑，然无以发也。至家后，其夫私告父母曰：新妇相安久矣，今见之心悸，何也？父母斥其妄语，使归寝。所居与父母隔一墙，夜忽闻颠扑膈膈声。惊起窃听，乃闻子大号呼。家众破扉入，见一物如黑驴，冲人出，火光爆射，一跃而逝。视其子，唯余残血。天曙，往觅其妇，竟不可得，疑亦为所啖矣。此与太平广记所载罗刹鬼事全相似。殆亦是鬼欤？观此知佛典不全诬，小说稗官，亦不全出虚构。

290.河间一妇，性佚荡，然貌至陋，日靓妆倚门，人无顾者。后其夫随高叶飞官天长，甚见委任，豪夺巧取，岁以多金寄归。妇藉其财，以招诱少年，门遂如市。迨叶飞获谴，其夫遁归，则囊箧全空，器物斥卖亦略荆唯存一丑妇，淫疮遍体而已。人谓其不拥厚赀，此妇万无堕节理，岂非天道哉。

291.伯祖湛元公、从伯君章公、从兄旭升，三世皆以心悸不寐卒。旭升子汝允，亦患是疾。一日治宅，匠睨楼角而笑曰：此中有物。破之则甃砖如小龛，一故灯檠在焉。云此物能使人不寐，当时坛者之魔术也。汝允自是遂愈。丁末春，从侄汝伦，为余言之。此何理哉？然观此一物藏壁中，即能操主人之生死，则宅有吉凶，其说当信矣。

292.戴户曹临，以工书供俸内廷。尝梦至冥司，遇一吏，故友也。留与谈，偶揭其簿，正见己名下朱笔草书，似一犀字。吏遂夺而掩之，意似薄怒，问之亦不答。忽惶遽而醒，莫测其故。偶告裘文达公。文达沉思曰：此殆阴曹简便之籍，如部院之略节。户中二字，连写颇似犀字。君其终于户部郎中乎？后竟如文达之言。

293.东光霍易书先生，雍正甲辰，举于乡。留滞京师，未有成就，祈梦吕仙祠中。梦神示以诗曰：六瓣梅花插满头，谁人肯向死前休。君看矫矫云中鹤，飞上三台阅九秋。至雍正五年，初定帽顶之制，其铜盘六瓣，如梅花，始悟首句之意。窃谓仙鹤为一品之服，三台为宰相位，此句既验，末二句亦必验也。后由中书舍人，官至奉天府尹，坐谴谪军台，其地曰葵苏图，实第三台也。官牒省笔，皆书臺为台，适符诗语。果九载乃归。在塞外日，自署别号曰云中鹤，用诗中语也。后为姚安公述之，姚安公曰：霍字上为云字头，下为鹤字之半，正隐君姓，亦非泛语。先生喟然曰：岂但是哉。早年气盛，锐于进取，自谓卿相可立致，卒致颠蹶。职是之由，第二句神戒我矣，惜是时未思也。

294.古以龟卜。孔子系易，极言蓍德，而龟渐废。火珠林①始以钱代蓍，然犹烦六掷。灵棋经始一掷成卦，然犹烦排列。至神祠之签，则一掣而得，更简易矣。神祠率有签，而莫灵于关帝。关帝之签，莫灵于正阳门侧之祠。盖一岁中，自元旦至除夕，一日中，自昧爽至黄昏，摇筒者恒琅琅然。一筒不给，置数筒焉。杂沓纷纭，倏忽万状，非惟无暇于检核，亦并不容于思议，虽千手千目，亦不能遍应也。然所得之签，皆验如面语，是何故欤？其最奇者，乾隆壬申乡试，一南士于三月朔日斋沐以祷。乞示试题，得一签，曰：阴里相看怪尔曹，舟中敌国笑中刀。藩篱剖破浑无事，一种天生惜羽毛。是科，孟子题：为曹交问曰：人皆可以为尧舜，至汤九尺，应首句也。论语题：为夫子莞尔而笑曰：割鸡焉用牛刀，应第二句也。中庸题：为故天之生物，必因其材而笃焉，应第四句也。是真不可测矣。
〔注〕
 ①《火珠林》：书名，汉京房撰。